---
title: "Minne Puola on menossa?"
author: ""
date: "2023-12-11"
categories: [Pohdinta, Puola, Politiikka]
image: "images/poland.jpeg"
---

![](images/poland.jpeg){fig-align="center"}

Parlamenttivaalien tulos oli valtava pettymys Laki ja oikeus -puolueelle (PiS) ja sen kannattajille. Laki ja oikeus voitti Puolan parlamenttivaalit, mutta jäi noin 8 prosenttiyksikköä edellisten vaalien tuloksesta. Myöskään oikeistopuolue Konfederaatio (Konfederacja) ei saanut tarpeeksi kannatusta muodostaakseen määräenemmistöhallitusta Laki ja oikeus -puolueen kanssa. Hallitusta vastaan muodostettu koalitio varmisti vaaleissa senaatin enemmistön, jonka myötä Donald Tuskin Kansalaisfoorumi (PO) muodostaa nyt hallituksen kahden muun puolueen, konservatiivisen Kansanpuolueen (PSL) ja vasemmiston (Lewica), kanssa.

Äänestysprosentti, 74,4 %, oli korkeampi kuin kertaakaan sitten vuoden 1989, mikä kertoo vaalien tärkeydestä. Donald Tuskin tulevalla hallituksella on kuitenkin edessään valtava savotta. Laki ja oikeus -puolueen populistinen ohjelma on kahdeksan vuoden aikana lujittanut otettaan monista Puolan instituutioista, ja niitä on vaikea korjata. Laki ja oikeus -puolueella on edelleen uskollisia kannattajia sekä perustuslakituomioistuimessa, korkeimmassa oikeudessa että tiedotusvälineissä. Myös puolueelle uskollisen presidentti Andrzej Dudan toimikausi kestää vielä vuoteen 2025 saakka. Joten ei ole lainkaan selvää, että Tusk onnistuu palauttamaan Puolan instituutiot takaisin demokraattiselle tielle.

Instituutioiden kehityksen lisäksi myös monet kansalaiset odottavat tulevalta hallitukselta paljon, eikä vähiten LGBTQ-yhteisön jäsenet. Laki ja oikeus -puoleen vallan aikana monet vähemmistöjen oikeudet ovat olleet jatkuvassa vaarassa. Puolan presidentti Duda on muun muassa kuvannut LGBTQ-oikeuksia kommunismia vaarallisemmaksi ideologiaksi. Joissakin kaupungeissa on jopa perustettu LGBTQ-vapaita vyöhykkeitä. Nyt vähemmistöön kuuluvat jäsenet toivovat lainsäädäntöä, joka kriminalisoisi seksuaaliseen identiteettiin perustuvan vihapuheen. Samalla kun tuleva hallitus pyrkinee parantamaan vähemmistöjen oikeuksia, niin myös naisten laajemmat aborttioikeudet tulevat olemaan asialistalla.

Miten hallituksen suunnitelmiin tulee suhtautumaan roomalaiskatolinen kirkko, jolla on historiallisesti ollut laajaa vaikutusvaltaa Puolan poliittiseen elämään? Uskonto on tärkeä paitsi puolalaisille itselleen myös yhteiskunnallisena instituutiona. Jos kriteerinä käytetään kastettujen ihmisten määrää, se tarkoittaa noin 85 prosenttia väestöstä eli yli 32 miljoonaa ihmistä. Puolassa on kuitenkin meneillään laaja maallistuminen. Tutkimuslaitos CBOS:n tutkimusten mukaan säännöllinen osallistuminen uskonnollisiin toimituksiin on vähentynyt kaikissa ikäryhmissä 1990-luvulta lähtien, mutta erityisesti viimeisten 15 vuoden aikana. Lasku on ollut erityisen nopeaa 18--34-vuotiaiden nuorten keskuudessa: lähes 40 prosenttia heistä ilmoittaa, etteivät harrasta uskonnonharjoittamista lainkaan. Maallistumisen suuntaus siis jatkuu Puolassa kiihtyvällä vauhdilla, mutta kirkon institutionaalinen valta säilynee vielä pitkään.

Venäjän toimet Ukrainassa vuodesta 2014 lähtien ovat vaikuttaneet Puolaan merkittävästi. Venäjän vuoden 2022 hyökkäyssodan seurauksena Puola on ottanut Ukrainasta noin miljoona pakolaista. Yleisesti Laki ja oikeus -puolue on suhtautunut pakolaisiin karsastaen, mutta tällä kertaa tulijoiden kasvojen väri näytti miellyttävän ja empatiaa herui. Mutta Puolassa merkittävää kasvua on tapahtunut erityisesti sotilaallisella puolella. Puolalla on Keski- ja Itä-Euroopan alueen Naton jäsenvaltioista korkeimmat puolustusmenot. Ne ovat kasvaneet vuodesta 2013 lähtien 9,3 miljardista dollarista vuoden 2022 16,6 miljardiin dollariin, joka suhteessa bruttokansantuotteeseen on 1,9 %:sta 2,4 %:iin. Vuonna 2023 Puolassa on myös kaikista Keski- ja Itä-Euroopan maista eniten sotilashenkilöstöä. Vuodesta 2012 lähtien sotilashenkilöstön määrä Puolassa on kasvanut yli 24 prosentilla ennätykselliseen 124 tuhanteen henkilöön.

Puolasta on kasvanut alueellinen sotilaallinen suurvalta.
